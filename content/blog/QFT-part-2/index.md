---
title: מבוא לתורת השדות חלק ב׳
date: "2019-04-28T21:00:00.284Z"
---

## חלק שני - קוונטיזציה
קוונטיזציה היא תהליך של הפיכת תורה קלאסית לתורה קוונטית.

בחלק הבא, אני מתכוון לדבר על ״קוונטיזציה שניה״. ״קוונטיזציה שניה״ היא בכלל לא צורה של קוונטיזציה, ולטעמי ראוי היה לקרוא לה ״בחירה לא איומה של מרחב ההילברט שלך״. אבל היא נקראת ״קוונטיזציה שניה״. אז כדי שתאמינו לי שבאמת לא מדובר בתהליך של קוונטיזציה, אנחנו צריכים להבין ביחד מה תהליך של קוונטיזציה כן כולל.

בקוונטיזציה אנחנו לוקחים תאוריה קלאסית, ומייצרים ממנה באופן מלאכותי תאוריה קוונטית עם אותן משוואות תנועה. כדי להבין מה זה אומר, נזכר לרגע שעבור משוואת שרדינגר של חלקיק בפוטנציאל $V(X)$, קל מאוד להוכיח שמתקיים:

$$ \frac{d}{dt} \left< X\right> = \frac{\\left< P \\right>}{m}, \frac{d}{dt}\left<P\right> = -\frac{\partial \left<V\right>}{\partial X} $$ 

כאשר הסוגריים המשולשים מייצגים את ערכי התצפית. מהזווית של משוואת שרדינגר, למשוואה הזו אין משמעות ללא הסוגריים המשולשים, אבל  בכתבה הזו אנחנו ניתן משמעות למשוואות כאלו, ונקבל ביטויים מהצורה:

$$\frac{d}{dt}X = \frac{P}{m} $$

כשוויון בין אופרטורים (שתלוים בזמן). נשים לב שזו בדיוק משוואת התנועה הקלאסית! כלומר המערכת הזו, שיש לה משוואות תנועה  קוונטיות, מקיימת באותו הזמן את משוואות התנועה הקלאסיות. **המערכת היא קוונטית וקלאסית באותו הזמן!** וזו בדיוק המשמעות של קוונטיזציה, לקחת תאוריה קלאסית, ולייצר באמצעותה תאוריה קוונטית עם אותן משוואות תנועה.

איך זה מתקשר לתורת השדות? בחלק הקודם למדנו שתורת היחסות הפרטית מגבילה את משוואות משוואות התנועה של תאוריות יחסותיות שמתארות גלים, והמשוואות האלו הן משוואות ברגמן-שווינגר. דוגמה למשוואה כזו היא משוואת קליין גורדון:

$$ \ddot{\psi} = \nabla ^2 \psi - m^2 \psi$$

המשוואה הזו מתארת את ההתפתחות בזמן של $\psi$, שהוא השדה שלנו, אבל היא לא אומרת איזה מן אובייקט $\psi$ צריך להיות. בתורה הקלאסית, $\psi$ יהיה פונקציה סקאלרית.  קוונטיזציה מאפשרת לייצר מתאוריה סקאלרית כזו תורה קוונטית, עם ווקטורים ואופרטורים והכל, **בלי לשנות את משוואות התנועה!** וזו הנקודה החשובה, כי לא משנה מה בדיוק נעשה, התאוריה שלנו חייבת לקיים משוואת ברגמן-שווינגר. תורת היחסות דורשת את זה. אבל מצד שני, כדי לכתוב תורה קוונטית, אנחנו חייבים שמצבים יצברו פאזה לפי האנרגיה שלהם, כלומר שהמערכת תקיים את משוואת שרדינגר. קוונטזציה של משוואות ברגמן-שווינגר תאפשר לנו ליצור תאוריה שבה שני הדברים מתקיימים ביחד, ומשוואות התנועה יהיו באותו הזמן משוואות הגלים ה״קלאסיות״, ומשוואת שרדינגר הקוונטית. 

### תמונת הייזנברג

כשהייזנברג ניסה לקוונטת את הטבע, הוא כלל לא חשב על ווקטורים במרחב הילברט. הייזנברג בחר בכלל להסתכל על האופרטורים, וניסה לחשב כיצד הם מתקדמים בזמן. ״אבל מה זה אומר בכלל שאופרטורים מתקדמים בזמן?״ אתם שואלים ובצדק. נשים לב למשוואה הבאה:

$$ \left\langle \psi\left(t\right)\mid A\mid\psi\left(t\right)\right\rangle =\left\langle \psi\left(t=0\right)\right\rvert e^{iHt/\hbar}Ae^{-iHt/\hbar}\left\lvert \psi\left(t=0\right)\right\rangle  $$

המשוואה הזו יכולה להתפרש בשני אופנים. הראשון והסטנדרטי, שנקרא תמונת שרדינגר, היא לומר שווקטור המצב מתקדם בזמן, והאופרטור נותר קבוע. בכל רגע אפשר להשתמש באופרטור כדי למדוד את ערך התצפית, על ידי ״סגירה״ שלו עם ווקטור המצב ברגע הנכון.

אבל בגלל שהווקטורים שלנו הם אוביקטים יחסית מופשטים, לא ברור מאליו שמי שמתקדם בזמן הוא הווקטור. איזנברג חשב על האופרטורים כאובייקט שמשתנה עם הזמן, ולכן משוואת הקידום בזמן שלו היא :

$$ A\left(t\right)=e^{iHt/\hbar}Ae^{-iHt/\hbar} $$

או בגרסה אינפיניטיסימאלית, שנקראת גם משוואת הייזנברג:

$$ \dot{A}=\frac{1}{i \hbar}\left[A,H\right] $$

כדי להוכיח אותה, בוחרים $t$ קטן ופותחים את האקספוננט לטור. זו משוואת התנועה ב״תמונת הייזנברג״, בניגוד ל״תמונת שרדינגר״ שבה משוואת התנועה היא משוואת שרדינגר.  שתי המשוואות שקולות לחלוטין. בהמשך הכתבה אנחנו נוכיח דווקא את השקילות בין המשוואה הזו למשוואות התנועה הקלאסיות, פשוט כי זה יותר קל.

כדי לעשות את זה, נזדקק גם לזהות האלגברית הבאה, שנכונה לאופרטורים $A, B$ שהקומוטטור שלהם הוא סקאלר:

$$ \left[A,f\left(A,B\right)\right]=\frac{\partial f}{\partial B}\left[A,B\right] \ \ \ (1)$$

ההוכחה שלה יחסית פשוטה, והיא כוללת לפתוח את הפונקציה לטור באופרטורים $A,B$. אני אכתוב אותה במפורש בכתבה נפרדת כדי לא להסיח את דעתנו.

###  תזכורת הכרחית על מכאניקה המילטונית

כדי לסיים את ההוכחה, אנחנו צריכים לדבר קצת על מכניקה המילטונית קלאסית. מכניקה המילטונית משתמשת בלגרניזאן כדי להגדיר את התנע $P$, ואת ההמילטוניאן $H$ ומספרת לנו שמשוואות התנועה של הגדלים האלה הן:

$$ \\dot{Q} = \frac{\partial H}{\\partial P} $$

$$ \\dot{P} = -\frac{\partial H}{\\partial Q}  $$

כאשר ההמילטוניאן הוא גודל שתלוי ב-$P$ ו-$Q$. בגלל הסימטריה היפה של המשוואות האלו, אפשר להגדיר את סוגרי פואסון:

$$ \\{ A,B \\}_{P.B.}  = \\frac{\partial A}{\\partial Q} \frac{\partial B}{\\partial P} - \frac{\partial A}{\\partial P} \frac{\partial B}{\\partial Q}$$

הגדרה שמרגישה מעט תמוה במבט ראשון, אבל אם מציבים כל פונקציה שתלויה במיקום $Q$ ובתנע $P$ בתוך סוגרי פואסון מקבלים:

$$ \frac{d}{dt}F\left(Q,P\right)=\frac{\partial F}{\partial Q}\dot{Q}+\frac{\partial F}{\partial P}\dot{P}=\left\\{ F\left(Q,P\right),H\right\\} \_{P.B.} $$

מקסים! קשה שלא להבחין בדימיון בין המשוואה הזו למשוואת הייזנברג שכתבנו למעלה עם הקומוטטור, כאשר ההבדל הוא בדיוק ה-$i\hbar$ שמתאר את ההתקדמות הקוונטית. אבל אף על פי שיש פה שתי משוואות מאוד דומות, בגלל שסוגרי פואסון והקומוטטור הם אובייקטים מתמטיים שונים כל כך, לא ברור שיש דרך לקשר בין שתי התוצאות הללו. 

לסוגרי פואסון יש כמה כללים אלגברים נוספים שהופכים אותם לכלי מאוד אלגנטי לחקור מערכות שיש להן המילטוניאן ותלויות בגדלים מורכבים. אני עוצר את עצמי ומשאיר את הפרטים לכתבה אחרת. הזהות היחידה שתהיה חשובה עבורנו היא הזהות הבאה:

$$ \\{ Q, H\\} \_{P.B.} = \frac{\partial H}{\partial P} \\{Q, P\\} \_{P.B.} \ \ \ (2) $$

שצריכה מיד להזכיר את (1), ואותה כמעט טריוויאלי להוכיח מתוך ההגדרה. זהות דומה יש כמובן גם עבור התנע, והמשמעות שלה תהיה ברורה בקרוב.

### המילטוניאן של אופרטורים

עכשיו הגיע הרגע. אנחנו הולכים ללמוד איך מבצעים קוונטיזציה של תורה קלאסית. כדי לעשות זאת, אנחנו צריכים לדמיין שיש לנו מערכת קלאסית של אופרטורים, כלומר המילטוניאן שמתאר כיצד אופרטורים משתנים בזמן. אנחנו נגדיר את יחס החילוף בין האופרטורים , ועל ידי בחירה נכונה שלו נקבל שמשוואות התנועה שקולות למשוואות המילטון. בתהליך אנחנו נקבל במתנה שיחס החילוף שהגדרנו גם אינו תלוי בזמן.

נתחיל. כמו שאמרתי, נניח שיש לנו המילטוניאן $H$ שתלוי במשתנה והתנע הצמוד שלו ב-$\psi, \Pi$ אבל עתה **נניח שהם אופרטורים במקום ווקטורים**, ונניח שעדיין מתקיימות עבורם משוואות המילטון. אין סיבה שלא לעשות את זה. הגזירה לפי אופרטורים עלולה להרגיש קצת מלוכלכת, אבל להגדיר אותה בצורה סבירה זה תהליך פשוט שלא צריך להסיח את דעתנו. משוואות התנועה של האופרטורים האלו הן משוואות המילטון, ובאמצעות משוואה (2) נוכל לכתוב אותן בצורה קצת אחרת:
$$ \frac{d}{dt}\psi = \\{ \psi, H (\psi, \Pi) \\}\_{P.B.} = \frac{\partial H}{\partial \Pi} \\{\psi,\Pi \\}\_{P.B.} \ \ \ (3)$$

משום שאנחנו עוסקים בתאוריה של אופרטורים, יש להם גם יחס חילוף. אם נניח לרגע שיש לנו שליטה באופרטורים שמתארים את התאוריה שלנו, אז נוכל לבחור אותם כך שהם יקיימו:

$$ \left\\{ \psi,\Pi \right\\} \_{P.B.}=\frac{1}{i \hbar}\left[\psi,\Pi \right] $$

נקבל על ידי חיבור של (1) ו-(3) שמשוואת התנועה של האופרטורים היא:

$$ \dot{\psi}=\frac{\partial H}{\partial \Pi}\left\\{ \psi,\Pi \right\\} \_{P.B.}=\frac{1}{i\hbar}\frac{\partial H}{\partial \Pi}\left[\psi,\Pi \right]=\frac{1}{i\hbar}\left[\psi,\Pi\right]$$

וזו משוואת הייזנברג! כלומר קיבלנו שמשוואת המילטון ומשוואת הייזנברג הן בדיוק אותה המשוואה. אני מקווה שאתם מתרגשים כמו שאני מתרגש! מכלל פשוט מאוד - הגדרה נכונה של יחסי החילוף, וניצול זהויות אלגבריות ממבניים מתמטיים מאוד שונים (סוגרי פואסון על מרחב הפאזה, קומוטטור על אופרטורים לינארים במרחב הילברט), קיבלנו במתנה תאוריה שהיא גם קוונטית וגם קלאסית באותו הזמן.

העובדה שקיבלנו את התאוריה מתוך תורה קלאסית, עוזר לנו לענות בקלות על כל מיני שאלות קוונטיות. לדוגמה, במערכת הזו יש שימור אנרגיה! איך נוכל לראות את זה? אנחנו יודעים שמשוואות התנועה הקלאסיות מבטיחות שימור אנרגיה, ומשום שהמערכת הקוונטית מקייימת את אותן משוואות, אז יש שימור אנרגיה. האם יש שימור תנע? נסו לענות על השאלה הזו בעצמכם. שימו לב שאין צורך לחשוב על שיקולים קוונטים, כי כל הידע הקלאסי נותר, בגלל שמשוואות התנועה נותרו. אז אם יש שימור תנע או לא, הופכת לשאלה קלאסית.

אם לצטט לרגע את דיראק:


> <div class='english'>"The correspondence between the quantum and classical theories lies not so much in the limiting agreement when $h \rightarrow 0$ as much as in the fact that the mathematical operations on the two theories obey in many cases the same laws"
>
>Paul Dirac, 1925, 'The fundamental equations of quantum mechanics'</div>

נסיים פה את הדיון בקוונטיזציה. בכתבה הבאה אנחנו נלמד על קוונטיזציה שניה. זה יהיה דיון קצר ואלגנטי, שפיסיקאים מקצועיים יוכלו לדלג עליו , ולקפוץ ישר לכתבה האחרונה - מה זו תורת השדות הקוונטית?
