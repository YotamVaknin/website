---
title: מבוא לתורת השדות חלק ד׳
date: "2019-04-29T21:00:00.284Z"
abstract: בכתבה אחרונה בסדרה, נאסוף את כל הכלים שלנו כדי לכתוב תורת שדות פשוטה על בסיס משוואת קליין-גורדון.
---

## חלק רביעי - תורת שדות קוונטית
### מה זו תורת שדות קוונטית

בחלק הזה אנחנו נאסוף את כל מה שלמדנו כדי לקבל את תורת השדות הקוונטית. התהליך יהיה מעט ארוך, אבל המטרה שלי בו היא להתחיל ממשוואת קליין-גורדון שאותה כבר ראינו:

$$ \ddot{\psi} = \nabla ^2 \psi -m^2 \psi$$

ולכתוב את תורת השדות שמקבלים אם מקוונטטים אותה. הפתרונות הקלאסים של המשוואה הזו הם גלים מישוריים, ובלי אינטרקציות נוספות זו תאוריה קלאסית יחסית משעממת. באופן לא מפתיע, גם התאוריה הקוונטית שנקבלת תהיה גם היא דיי משעממת. ולכן רוב הפרטים של הפוסט הזה לא יהיו מאוד מעניינים, ולתחושתי החלק המהותי נגמר כבר בחלק ב׳. אני בכל זאת מנסה בכתבה הזו לקשור את הכתבות האלו לתוכן של קורסים אוניברסיטאים בתורת השדות, כדי שנוכל להבין ביחד מנין מגיעה אותה משוואה שראינו כבר בחלק א:

$$ \psi= \int \frac{d^3 p}{(2 \pi)^3} \frac{1}{\sqrt{2 E}} \left[ \\hat{a}\_p e^{-ipx}+\\hat{a}\_p^{\dagger} e^{ipx} \right]$$

אז מה שאנחנו נעשה יהיה להתחיל ממשוואה קלאסית, לקוונטט אותה, ולמצוא את הפתרון של אופרטור השדה. בגלל שאנחנו עובדים בתמונת הייזנברג, קידום בזמן של אופרטור השדה שקול לפתרון של כל הדינמיקה של המערכת.

### ההמילטוניאן המלא של הטבע בשלוש פיסקאות

אבל לפני שאנחנו מתחילים לדבר על אופרטור השדה ועל תורת השדות הקוונטית, בואו נחשוב רגע על שאלה שאנחנו כבר יודעים את התשובה אליה. בתורת השדות הקוונטית, התורה שמתארת את כל האינטרקציות בין כל החלקיקים בטבע, איך נראה ההמילטוניאן?

אתם עלולים לחשוב שאני קופץ לסוף ושזו שאלה מוגזמת. איך לעזאזל אנחנו יכולים לדעת בשלב הזה, מבלי לדעת מה האינטרקציות, מבלי לדעת מה השדות, ומבלי לדעת שום דבר על המערכת, איך נראה ההמילטוניאן שלה?

אבל האמת היא, שאנחנו כבר יודעים **בדיוק** איך נראה ההמילטוניאן שלה, והוא:

$$ H = \sum E_s a^\dagger _{s}   a _s $$

כאשר הסכום הוא על כל המצבים בעלי אנרגיה מוגדרת. הבנו? יופי, כי זו נקודה חשובה! ההמילטוניאן תמיד יראה כך. ההמילטוניאן הוא אופרטור האנרגיה, ובבסיס האנרגיה הוא תמיד יראה בדיוק אותו הדבר. אנחנו אמנם לא יודעים מה הבסיס, ולכן אנחנו לא באמת יודעים שום דבר על ההמילטוניאן הזה, אבל ההמילטוניאן יתן לנו את האנרגיה של החלקיקים בכל אחד מהמצבים האפשריים במרחב ההילברט שלנו.

### תאוריה קלאסית

עכשיו כשאנחנו יודעים מה ההמילטוניאן הקוונטי, נרצה למצוא את ההמילטוניאן הקלאסי. המשוואה שאותה אנחנו רוצים יכולה הייתה להיות כל משוואת גלים יחסותית, אבל כדי שהכל יישאר פשוט אני אשתמש במשוואת קליין-גורדון הממשית:

$$ \ddot{\psi} = \nabla ^2 \psi - m^2 \psi \ \ \  (1)$$

כדי לקוונטט אותה, אנחנו צריכים להפוך אותה לתאוריה בשפה של משוואות המילטון, כלומר למצוא המליטוניאן שמשוואת קליין-גורדון היא משוואת התנועה שלו. יש כמובן דרכים סכמטיות לעשות את זה, אבל תרשו לי לדלג עליהן ולשלוף את התשובה מהשרוול:

$$ H = \int d^3x (\frac{1}{2}\Pi^2 +\frac{1}{2}(\nabla \psi)^2 + \frac{1}{2}m^2\psi^2),  ֿ\ \ \ (2)$$

כאשר $\psi$ הוא השדה, ו-$\Pi$ הוא התנע הצמוד שלו.

ברגע הזה הגענו לנקודה קצת מורכבת דידקטית עבורי. מי שכבר ראו את תורת השדות לא אמורים להתרגש, בעוד שמי שלא אמורים להיות מאוד מבולבלים מהאינטגרל שיש בתוך ההמילטוניאן. כדי לפתור את זה, אני אדלג על חלק מהפרטים ואשאיר אותם לכתבה נפרדת, אבל בכל זאת אפתח את משוואות התנועה, בצורה קצת לא סטנדרטית, ושמאוד תתאים לפרספקטיבה שלנו עד כה. אני מקווה שזה יאפשר לכולם לעקוב ולהנות.

יכולנו לפתח את ההמילטוניאן הזה ואת משוואות התנועה שלו מתוך לגרנזיאן, והיינו מקבלים בדיוק את אותה התוצאה שאני אתאר עכשיו. אבל אפשר לחשוב על משוואות התנועה כמשהו שאנחנו רשאים **להגדיר**, על ידי קביעה של סוגרי הפואסון האובייקטים השונים בהמילטוניאן. זה הרי סתם מודל, ואנחנו יכולים לבחור את ההתנהגות שלו כרצוננו, השאלה תהיה רק אם הוא מתאים לדרישות שלנו ולא מכיל סתירות.

בכוונה לא כתבתי עד עכשיו במה השדה תלוי, אבל הגיעה השעה. השדה הוא פונקציה של המרחב, כלומר $\psi(x,y,z)$, וכמו השדה החשמלי הוא מקבל ערך בכל נקודה במרחב. מהזווית של משוואות תנועה קלאסיות, אפשר לומר שיש לנו משתנה דינאמי לכל נקודה במרחב, ואנחנו רוצים לקדם את כולם יחד. האינטרגל הוא פשוט סכום על כל ההמילטוניאנים השונים של כל הנקודות השונות במרחב. הנגזרת המרחבית יוצרת אינטרקציה בין נקודות קרובות במערכת.

מפה זה נשמע סביר שבניגוד למערכת קלאסית רגילה שבה $\\{ Q, P \\} _\{P.B.\} = 1$, אנחנו נגדיר במערכת שלנו ,שמתארת דינאמיקה אינפיניטיסימאלית, דווקא את סוגרי הפואסון:

$$\\{ \psi(\textbf{r} _1) , \Pi(\textbf{r} _2) \\} _\{P.B.\} = \delta (\textbf{r} _1-\textbf{r} _2)$$

זה מסתדר אפילו סתם משיקולי יחידות, אם נשים לב שהמשתנה הדינאמי שלנו הוא לא $\psi$ ממש, אלא אינטגרל שלו על נפח קטן מאוד. אם נציב את היחס הזה במשוואות התנועה נקבל:

$$\dot{\psi} = \\{ \psi , H \\} _\{P.B.\} = \Pi$$

$$\dot{\Pi} = \\{ \Pi , H \\} _\{P.B.\} = \nabla ^2 \psi - m^2\psi$$

החישוב הזה דורש אינטגרציה בחלקים רק פעם אחת, ובעיקר משתמש בלינאריות של סוגרי פואסון. אני מממליץ להסתכל לרגע חזק על ההמילטוניאן עד שאתם מצליחים לראות שהחישוב הזה מסתדר. הנקודה החשובה היא, ששתי המשוואות ביחד הופכות עבור השדה למשוואת קליין-גורדון:

$$ \\ddot{\psi} = \dot{\Pi} =\nabla ^2 \psi - m^2\psi$$

 כלומר אלו סוגרי פואסון וההמילטוניאן הנכונים.

### קוונטיזציה

עכשיו כשיש לנו תאוריה קלאסית עם משוואות תנועה יחסותיות, אנחנו נשתמש בה כדי להרכיב תאוריה קוונטית עם אותן משוואות תנועה באמצעות הליך הקוונטיזציה של דיראק עליו למדנו בחלק ב׳. אנחנו נגדיר שני אופרטורים קוונטים $\psi, \Pi$ עם יחס החילוף:

$$ [\psi(\textbf{r} _1), \Pi(\textbf{r} _2)] = i \\{ \psi(\textbf{r} _1) , \Pi(\textbf{r} _2) \\} _\{P.B.\}  = i  \delta (\textbf{r} _1-\textbf{r} _2)$$

ואם נקדם אותה בזמן באמצעות ההמילטוניאן (2), אז ברשותנו תאוריה קוונטית, שמתארת שדה בכל נקודה במרחב, ומתקדמת בזמן על פי משוואת קליין-גורדון.

הבעיה היא שכדי לדבר על תאוריה ספציפית, אנחנו לא יכולים רק להגדיר את האופרטורים האלה, אלא אנחנו צריכים לקשר אותם למרחב הילברט ספציפי, ולתאר בדיוק מה המצבים המדידים שלנו. שימו לב שבשלב הזה הצטברו לנו מספר דיי גדול של תנאים - משוואות תנועה קלאסיות, קוונטיות, המילטוניאן קלאסי וקוונטי, ויחסי חילוף.

ייתכן שאין דרך לאחד את כל הדברים האלה במרחב הילברט אחד. בתורת השדות זו בדרך כלל לא בעיה, אבל כשעושים תהליך דומה בתורת המיתרים מגלים שב-4 מימדים אין דרך לקוונטת את התאוריה, ופותרים את זה על ידי כתיבת התאוריה ב-24 מימדים, שזה סביר לגמרי ואין בזה שום בעיה. באמת. שום בעיה.

 אנחנו נניח שכל מה שהנחנו עד עתה תקף, ונראה לאיזה מן אופרטורים זה יוביל אותנו. אם לא נקבל סתירה בשום שלב, אז הצלחנו לקוונטת את משוואת קליין-גורדון וקיבלנו תורת שדות קוונטית.

### אופרטור השדה

נשים לב שאנחנו יודעים כבר בדיוק מה התשובה ומה האופרטור המתאים, וזה אופרטור השדה שכתוב בתחילת הכתבה. אבל אנחנו רוצים לנסות לראות אם הוא האופרטור היחידי שיכול לקיים את הדרישות שלנו עד כה. אנחנו לא נוכיח את זה עד הסוף, אבל אנחנו לכל הפחות נבין ביחד מנין כל חלק הגיע.

כמו שראינו בחלק ג׳, לא משנה איזה אופטור $\psi$ הוא בדיוק, נוכל לכתוב אותו על ידי אופרטורי הסולם. אנחנו יודעים שההמילטוניאן הוא מסדר שני באופרטורים האלה, והוא גם מסדר שני בשדה, ולכן אנחנו מסיקים שהשדה יאלץ להיות מסדר ראשון באופרטורים האלה. כדי לחסוך לנו המון התברברויות מיותרות, אנחנו גם נניח שהשדה הרמיטי במקום לגלות את זה. זה אומר שהוא יהיה גודל מדיד, שזה נחמד בפני עצמו. בסך הכל נקבל בנתיים:

$$ \psi (x,y,z)= \sum _s f(x,y,z) a _s + (f(x,y,z))^* a^\dagger _s \ , $$

כאשר $f$ זו פונקציה מרוכבת כללית.

### מרחב המצבים

תורת השדות שלנו היא ניסיון לתאר חלקיקים באמצעות משוואות גלים, אולי הייתי צריך לומר את זה קודם. מרחב המצבים שלנו יהיה לכן חלקיקים חופשיים בעלי תנע מוגדר. זה לא רעיון ברור מאליו, אבל מרגע שהוא נאמר זה נשמע סביר. במובנים מסויימים זו המשמעות של חלקיק, ווקטור מצב מדיד של תנע מוגדר. אופרטורי הסולם פשוט יעבירו אותנו בין מצבי תנע שונים. המצב $\left| p \right>$ יהיה חלקיק בעל תנע $\vec{p}$ ומסה $m$, ולכן אנרגיה $E^2 = p^2 + m^2$. נסמן את היחס הזה ב-$E _p$, והוא מאפשר לנו לכתוב מחדש את ההמילטוניאן:

$$ H = \int  E_p a^\dagger _p a _p d^3p $$

כאשר החלפנו את הסכום לאינטגרל משום שאנחנו מניחים שהתנע רציף. אנחנו נעשה את אותה החלפה לגם לשדה.

### קידום בזמן של השדה

הקידום בזמן של השדה יעזור לנו למצוא את $f$ שאותה אנחנו מחפשים. נשתמש במשוואת הייזנברג עליה למדנו בחלק ב׳, כדי להראות איך האופרטורים $a _p$ ו-$a^\dagger _p$ מתקדמים בזמן. בגלל שאנחנו יודעים מה ההמילטוניאן, זו נעשית שאלה יחסית פשוטה:

$$ \frac{d}{dt} a _p= -i [a _p , H] =-i E _p \int d^3p' [a _p, a^\dagger _{p'}]a _{p'}= -iE _p a _p$$

 במילים אחרות, משוואת התנועה של $a _p$ היא:

$$ a _p (t) = a _p e ^ {-itE _p} $$

ועל ידי צימוד נקבל משוואה עבור $a^\dagger _p$. נשים לב שביחד, המשוואות האלה מראות שההמילטוניאן המקורי שלנו אינו תלוי בזמן. נציב את התובנה הזו בשדה ונקבל:

$$ \psi (x,y,z,t)= \int d^3p\left[ f(x,y,z) a _p e^{-iE _pt} + (f(x,y,z))^* a^\dagger _p e^{iE _p t} \ \right], $$

אבל חוץ ממשוואת הייזנברג, השדה שלנו מקיים גם את משוואת קליין-גורדון הקלאסית:

$$ \ddot{\psi} = \nabla ^2 \psi -m^2 \psi$$

בגלל הצורה שבה כתבנו את השדה, הצבה שלו במשוואה הופכת מיד למשוואה דיפרנציאלית עבור $f$ שקל מאוד לפתור עם גל מישורי:

$$ -E^2 _p f  = \nabla^2 f-m^2 f \Rightarrow f(x,y,z)= A _p e^{\pm i (\vec{p}\cdot \vec{r})}$$

כאשר $A _p$ הוא מקדם נרמול כללי. כדי שזה באמת יהיה פתרון, התנע צריך לקיים את יחס התנע-אנרגיה היחסותי, כלומר $E _p^2 = p^2 + m^2$. נשים לב שזו דרישה של המשוואה הדיפרנציאלית, ולא משהו שהכנסנו בצורה מלאכותית לתאוריה.



### אופרטור השדה הסופי

וזהו. סיימנו. נותר להוכיח עוד כמה נקודות קטנות, כמו האם הפאזה של $f$ צריכה להיות חיובית או שלילית (זה לא משנה), ומה מקדם הנרמול של $f$. אם מחשבים את התנע באמצעות $\dot{\psi} = \Pi$ ומציבים ביחס החילוף שהגדרנו להם, מקבלים את מקדם הנרמול המתאים. בסך הכל נקבל:

$$ \psi= \int \frac{d^3 p}{(2 \pi)^3} \frac{1}{\sqrt{2 E \_p}} \left[ \\hat{a}\_p e^{-ipx}+\\hat{a}\_p^{\dagger} e^{ipx} \right]$$

כאשר הפעם $xp = E _pt - \vec{x}\cdot \vec{p}$, כמו שמקובל בתורת השדות. שימו לב שזה לא מאוד מספק, כמו שהבטחתי.

### כמה קצוות וסיכום אופטימי

התהליך שעשינו הוא רק כמעט מושלם. זרקנו כמה הנחות לא הכרחיות מדי פעם כמו הרמיטיות, ובעיקר הסתרתי מכם שהמודל שלנו לא לחלוטין חסר סתירות. אם מציבים את השדה בחזרה בהמיטוניאן הקלאסי, לא מקבלים את גרסתו הקוונטית. עם כל זה אפשר להתמודד. מגדירים את ההמילטוניאן עד כדי קבוע שלא משפיע על הדינאמיקה (משום ששינוי של האנרגיה בקבוע לא משנה את הפיסיקה, גם בקוונטים), ואז מקבלים בדיוק את ההמילטוניאן שהנחנו מלכתחילה.

ובכל אופן, יש לנו מודל! ואנחנו יכולים לשאול איתו שאלות כמו ״מה יהיה ערך התצפית של השדה, עבור חלקיק עם תנע מסוים״, זה פשוט הגודל:

$$ \left< p \right|\psi(x,y,z,t) \left| p \right>$$

 שאותו אתם ממש יכולים לחשב עכשיו. אנחנו גם יכולים להשתמש במודל הזה כדי לקדם חבילות גלים בזמן. כדי להפוך אותו לקצת יותר מעניין, אנחנו נצטרך להוסיף צימודים בין שדות שונים, כלומר להוסיף להמילטוניאן איברים שמערבים מצבי אנרגיה שונים ולא רק ״סופרים את האנרגיה״. בתאוריות כאלה נוכל לקדם בזמן מערכות מורכבות של חלקיקים, ולראות איך חלקיק אחד הופך לאחר, ואיך כוחות פועלים בין חלקיקים. אנחנו גם נצטרך לשנות במקרה כזה את משוואות התנועה הקלאסיות.

זה נושא סבוך, אבל הוא כולו מתבסס על אותו הרעיון. משוואות התנועה לשדות מוגבלות בגלל טרנסופרמצית לורנץ׳, אז בואו ננסה לקוונטט אותן בצורה חכמה כדי לקבל את תאורית השדות הקוונטית היחידה שיכולה לתאר את הטבע.

#### תודות
